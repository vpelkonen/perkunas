---
title: Boffaus – Roolipeliyhdistys Perkunas ry
description: Boffausta, larppausta ja pelaamista yhdessä.
heading: Boffaus
---
Boffaus, eli pehmomiekkailu, on kaikille lähestyttävä kontaktilaji, jossa kamppaillaan kevein pehmustetuin lyömä- ja heittoasein. Boffausta voi harjoittaa kaksin tai jopa satojen samanaikaisten osallistujien kera. Aloittaminen on helppoa – tarvitset vain kaksi asetta ja kaverin. Harrastus on reipasta kuntoilua ja hauskanpitoa parhaimmillaan. Lisää tietoa boffauksesta saa osoitteesta (boffaus.fi)[https://www.boffaus.fi].

Perkunas ry:n joukkue Perkeleen Kohortti on osallistunut Suomen suurimpaan boffaustapahtumaan (Sotahuutoon)[https://www.sotahuuto.fi/] vuodesta 2006 asti, nykyään n. 40 hengen voimin. Sotahuuto kerää lähes 700 osallistujaa yli 30:stä ryhmästä joka kesä. Yhdistyksen jäsenet myös järjestivät vuoden 2015 Sotahuudon.

Yhdistys järjestää säännöllisiä pehmomiekkailutreenejä Savonlinnassa. Lisäksi vuosittain järjestetään 4–5 viikonlopun mittaista treenileiriä, joissa on tarkoitus harjoitella boffausta ja joukkuetoimintaa, tutustua lajiin ja toisiimme, ja valmistautua joukkueena seuraavaan Sotahuutoon.

## Perkeleen kohortti
Perkeleen Kohortin toimintaan on sen 14 vuoden historian aikana osallistunut toista sataa ihmistä. Joukkue on tunnettu lajipiirin sisällä lämminhenkisenä sekä yhtenä vahvemmista ja taitavammista joukkueista.

### Historia
Joukkue sai alkunsa vuonna 2006, kun silloinen kaveriporukka kuuli ensimmäistä kertaa Sotahuuto-tapahtumasta, joka järjestettäisiin toista kertaa. Ryhmä osallistui tuon kesän tapahtumaan yhdeksän hengen voimin ja palasi seuraavana vuonna lähes 20-päisenä tutustuttuaan lajiin ja sen harrastajiin. Siitä lähtien pehmomiekkailu ja joukkuetoiminta on ollut tärkeä osa porukan toimintaa, ja antoi myöhemmin sysäyksen perustaa yhdistys harrastustoiminnan tueksi.

### Nimi
Nimi Perkeleen Kohortti (sekä Perkunas) juontaa juurensa joukkueen ensimmäisessä Sotahuudossa saamaansa viitekehykseen, jossa ryhmä oli kuvitteellisesti historiallisen Itävalta-Unkarin alueelta, sekä baltialaisen ukkosenjumalan Perkunaksen mukaan. Suomenkielen sana perkele on yhtä lailla samaa perua, ja Perkele onkin meille tutun myyttisen ukkosenjumala Ukon yksi nimistä.

Nimestään huolimatta joukkue on 100% vakaumukseton ja avoin kaikille sukupuoleen, taustaan, uskontoon tai poliittiseen näkemykseen katsomatta. Yhdistys huomioi kaikkien ihmisten välisen tasa-arvon vakavasti.

### Esikuva
Sotahuuto- ja pehmomiekkailukulttuuriin kuuluu oleellisesti historian fiilistely. Monilla joukkueilla onkin oma historiallinen mallinsa, josta mallintaa ulkonäköään ja toisinaan myös taktiikkaa.

Perkeleen Kohortin esikuvana toimii (Varjagikaarti)[https://fi.wikipedia.org/wiki/Varjagikaarti] (engl. Varangian Guard). Varjagikaarti oli 900–1400-lukujen välillä toiminut useiden kansojen, etenkin pohjoisten, jäsenistä koostunut eliittisotilas- ja keisarin henkivartijayksikkö.
